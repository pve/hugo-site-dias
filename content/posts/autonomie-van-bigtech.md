---
date: '2025-04-05T09:36:33Z'
draft: true
title: 'Big tech afhankelijkheid: wat zijn de echte risicos?'
---

Het nationale sentiment is negatief over de afhankelijkheid van 'big tech'. Overheidsdata staat in een amerikaanse cloud, we hebben geen eigen sociale network, enzovoort. En vergelijkbare sentimenten spelen bij andere organisaties.

Nu zijn emoties vrijwel altijd een goede indicator, maar vormen ze op zichzelf een slechte inhoudelijke analyse.
Ze leiden daarom nog wel eens tot beslissingen die onhandig, of zelfs contraproductief uitpakken.

Laten we eens kijken welk risico we nu werkelijk lopen met deze afhankelijkheid.
We willen voorkomen dat big tech onze nationale autonomie te veel beperkt, bijvoorbeeld doordat het als drukmiddel gebruikt wordt.

Wie oefent dan die druk uit? Deze vraag is nog niet zo eenduidig te beantwoorden. Is het big tech zelf? Is het de amerikaanse overheid, die de meeste macht over big tech heeft? Of heeft big tech macht over de (amerikaanse) overheid. Dat maakt uit voor de motieven.

Welke dreigingen op hebben we digitaal eigenlijk? De basisinsteek is: vertrouwelijkheid, beschikbaarheid, en integriteit.

Hoe bedreigt big tech de vertrouwelijkheid? De gedachte hier is dat als data op amerikaanse servers wordt opgeslagen, de amerikaanse overheid er dus bij kan.
Dat zit wat genuanceerder. Cloud providers verzettten zich met woord en daad tegen ongebreideld data harken, en dat drijft de kosten voor de amerikaanse overheid op.
Maar veelal krijgt de amerikaanse overheid haar zin, ook als de data op europese servers van een amerikaans bedrijf staan.

De bulk van de nederlandse overheidsdata is echter openbaar, en dat is zelfs bij wet geregeld. Als het gaat om politiek en zelfs militair beleid, is er weinig geheim. Kijk maar eens wat bijvoorbeeld het amerikaanse departement van defensie allemaal publiceert.
Tegelijk hebben buitenlandse mogendheden veel andere mogelijkheden om bij gegevens en informatie te komen. Daar hebben ze Office 365 niet voor nodig.
Het vertrouwelijkheidsrisico zie ik daarom niet als de belangrijkste reden om te investeren in andere oplossingen.

Hoe bedreigt big tech de beschikbaarheid? De amerikaanse overheid kan dreigen met afsluiten, en zeekabels kunnen beschadigd worden. Dat is allemaal al eens gebeurd. En ook Microsoft kan gewoon plat gaan. Niemand is 'too big to fail'. Vanuit het perspectief van 'business resilience', bedrijfszekerheid, is deze beschikbaarheid van steeds groter belang, omdat onze afhankelijkheid van digitale infrastructuren steeds groter wordt.

Maar hoe ga je daar mee om? Is het nodig om een complete kopie of kloon van alle capaciteit en functionaliteit te hebben? Ik denk het niet. Resilient, veerkrachtig, zijn omvat ook wat in het engels 'graceful degradation' heet. Een schade event is nooit gratis. Er zijn altijd kosten, en honderd procent continuiteit is veelal te duur. Kun je echter de schade beperken, en tijd kopen om alternatieven op te bouwen? Met 20% van je capaciteit en functionaliteit zou je 80% van je resultaat moeten kunnen halen.
In het geval van overheidsdata op amerikaanse servers en software zie ik daarom meer in het hebben van een noodvoorziening die snel opgeschaald kan worden.
De pandemie heeft laten zien dat in korte tijd overgeschakeld kan worden naar andere systemen voor communicatie. Dat geldt voor werkprocessen, maar ook technisch. Zoom kreeg in korte tijd een vertwintigvoudiging van het aantal gebruikers te verwerken, en op wat kleine incidenten na is de dienstverlening overeind gebleven. Met cloud technologie en cloud beheer methoden is dat goed te doen. Voor de nederlandse situatie betekent dat een noodvoorziening met enkele duizenden gebruikers regelmatige gebruikers.

Hoe bedreigt big tech de integriteit van informatie? Ik zie dat graag wat breder. Social media leidt op een aantal manieren tot beinvloeding van mensen en hun denkbeelden. De natuurlijke neiging van social media is om mensen in een eigen bubbel, een 'echo kamer', een 'fabeltjesfuik' te stoppen.

We zien dat dat tot minder onderling begrip en meer radicalisering leidt. En het maakt vatbaar voor beinvloeding van buitenaf, zeker als die media in handen zijn van mensen met een politieke agenda. Er zijn bijvoorbeeld sterke aanwijzingen dat met hulp van Cambridge Analytica verkiezingen zijn beinvloed in onder meer Trinidad en Tobago, en de uitkomst van het Brexit referendum is gemanipuleerd. En na de tweede verkiezing van President Trump is er een offensief gestart om via sociale media nationalistische partijen in Europa aan de macht te brengen.
Deze technologie kan dus denkbeelden van grote groepen mensen veranderen op een manier die niet noodzakelijkerwijs stroken met de belangen van een souvereine staat. Dat is een risico.
Een nationaal of europees social media platform heeft niet vanzelf minder van deze risicos.

De belangrijkste optie die ik daarom hier zie is die van regulering, ook al is die ethisch riskant.
Tussen het beschermen van groepen in de bevolking en censuur van uitingen die tegen de heersende politieke macht ingaan zit immers een flink schemergebied.

Maar regulering kan wel effectief zijn. Dat blijkt wel uit het feit dat zowel big tech als de amerikaanse overheid zich met hand en tand verzetten tegen regulering vanuit Europa.

Kortom: onze afhankelijkheid van 'big tech' vergt genuanceerde, maar duidelijke actie.
